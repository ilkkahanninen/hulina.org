---
catalogNumber: "010"
author: Jannen hengentuotteet
title: Panssarikala
cover: 010-jannen_hengentuotteet-panssarikala.png
genre:
  - progressive rock
  - pop
  - krautrock
releaseDate: 2016-01-16
bandcampUrl: https://hulina.bandcamp.com/album/panssarikala
---
Panssarikala (Ostracodermi) on yleisnimitys noin 450 miljoonaa vuotta sitten eläneille leuattomille alkukaloille, joita suojasi panssari. Esihistoriallisia eliöitä on toisinaan tavattu kutsua ”alkeellisiksi” tai ”primitiivisiksi”, ikään kuin ne olisivat jotenkin vähempiarvoisia tai vähemmän kehittyneitä, kuin se luomakunta, joka esimerkiksi vuonna 2016 kansoittaa Tellusta. Tämä kertoo vain nykyhetken itsekyydestä – halustamme ajatella, että juuri tämä hetki historiasta on se kaikkein mieluisin ja kehittynein, ja että kaikki tätä hetkeä edeltänyt on ollut vain eräänlaista valmistautumista.

Miksi on näin? Eihän ajalla tai historialla ole mitään lineaarista janaa. Vain ihminen on kyllin turhamainen kuvittelemaan toisin. Oikeastaan hän on niin ehdollistunut, ettei edes voi ajatella elämäänsä muulla tavoin. Hänen on pakko jäsentää tapahtunutta luetteloimalla se kaikenlaisiin kalentereihin ja muihin aikakauskirjoituksiin. Myös musiikkialbumi on yksi ilmentymä tästä harhasta.

Ihminen on sentään tieteellisillä ponnisteluillaan päätynyt osoittamaan, että ajan virta on yksisuuntainen. Toki näiden ponnistelujen ohessa hän on myös onnistunut luomaan teoreettisia malleja, jotka voisivat mahdollistaa aikamatkailun niin eteen- kuin taaksepäinkin, mutta toistaiseksi ihmiselämä on sidottu yhteen lineaariseen ajanjaksoon, jossa peruutusvaihdetta ei ole.

Tämän levyn kannessa matkataan menneisyyteen. Siinä lauluntekijä makaa sadan markan seteleiden peittämänä, kuin panssarin alla. Rahaa On Ja Se Näkyy. Levy päättyy kappaleeseen Halki ajan. Valhettelija on sellainen ihminen, joka ei joskus ikävöi menneisyyttä.

”Enää ei ole panssarikaloja eikä sadan markan seteleitä”, Janne summaa levynsä nimen merkityksen.
Säveltänyt, sanoittanut, sovittanut, miksannut, äänittänyt ja soittanut Janne Lämsä.

Kiitokset masteroinnista Ilkka Hänniselle. Ja kiitokset Jukka Ahoselle 1. raidan välisoolosta ja raidan 8. soolomausteista. 

Arkistosta löytynyt valokuva otettu Vanajan kylällä 90-luvulla.

Kannet: Joona L.
