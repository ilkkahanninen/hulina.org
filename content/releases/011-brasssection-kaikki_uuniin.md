---
catalogNumber: "011"
author: BRASSSECTION
title: Kaikki uuniin
cover: 011-brasssection-kaikki_uuniin.png
genre:
  - pop
  - schlager
releaseDate: 2016-04-23
bandcampUrl: https://hulina.bandcamp.com/album/kaikki-uuniin
---
BRASSSECTION on Hulinan kaupallisin kiinnitys, levy-yhtiömme vastine Teflon Brothersille. Kaikki uuniin on sen debyyttialbumi.

Kaikki uuniin on normcore-poppia valoisasta tulevaisuudesta, joka on jo takanapäin, kommentoiden juuri Sinun hirvittävän absurdia ja nihilististä arkeasi, johon olet tuomittu loppuiäksesi.

Kaikki uuniin on viimeisen päälle räätälöity ääniraita soitettavaksi harmaassa perheautossa tehdylle viikonloppuretkelle, joka suuntautuu esikaupunkiomakotitalosta kehäteitä pitkin johonkin maamme lukuisista automarketeista.

Kaikki uuniin on albumi, jonka tulisi löytyä jokaisen osuuskauppa-automarketin suunnilleen yhden hyllykäytävän mittaisen ääniteosaston päästä, erikseen sille räätälöidystä, pahvisesta telineestä. Siitä tulisi saada etukortilla kanta-asiakasalennusta. Kannattaa siis liittyä avainasiakkaaksi nyt!

Kaikki uuniin on musiikillinen representaatio rehellisestä kansanluonteesta. Osoitus siitä samasta vankkumattomasta uskosta ja jääpäisestä luotosta, jolla sotkamolainen kaivosyhtiö saadaan jaloilleen, hämeenlinnalainen autokauppa kukoistamaan ja vantaalainen dinosauruspuisto ennennäkemättömäksi turistirysäksi. 

Albumi sisältää kertomuksia heistä, jotka reissaavat pitkiäkin matkoja ilmaisen kahvin ja pullan, ämpärin tai edullisten avajaistarjousten vuoksi, ja heistä, jotka jääräpäisesti osallistuvat sosiaalisessa mediassa jokaiseen arvontaan kaikkien jakajien kesken.

Kaikki uuniin on Suomi vuonna 2016. Tai 2006. Tai 1996. Onko mikään muuttunut?

PS. BRASSSECTION keikkailee tulevana keväänä kaikissa ämpärijonoissa kautta maan!